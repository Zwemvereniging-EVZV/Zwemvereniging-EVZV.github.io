<!DOCTYPE html>
<html lang="nl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Snorkelen</title>
    <link rel="stylesheet" href="/style.css">
    <script src="/script.js"></script>
</head>

<body>
    <h3>Snorkelen</h3>
    <p>Bij EVZV bestaat de mogelijkheid om te leren snorkelen. Als je snorkelt kan je lange tijd onderwater zwemmen zonder boven water te moeten komen om adem te halen. Dit is leuk wanneer je in buitenwater zwemt, zodat je allerlei vissen en planten onderwater kunt bestuderen. Ook in het zwembad is het leuk want op de bodem van het zwembad ligt van alles. Wat dacht je bijvoorbeeld van geld, een verloren hangertje, etc.
    <br>
    <br>Bij EVZV kunnen 6 snorkeldiploma's behaald worden. Bij EVZV kan niet met perslucht worden gezwommen, daarvoor moet je naar een andere vereniging. Alle andere vaardigheden die met snorkelen te maken hebben kan je wel bij ons leren, zoals met volledige uitrusting zwemmen, een onderwaterparcours zwemmen, de snorkel en duikbril leeg blazen en ook je medesnorkelaar redden.</p>

    <h3>De uitrusting:</h3>
    <p>Voor het snorkelzwemmen is alleen badkleding niet voldoende. Hiervoor heb je extra spullen nodig, namelijk een duikbril, snorkel en zwemvliezen. Er zijn een aantal dingen waar je op kunt letten bij het kopen van de snorkelspullen.</p>

    <h3>De duikbril:</h3>
    <p>Het belangrijkste van een duikbril is dat hij waterdicht moet zijn. Dit kan je testen door de bril op je hoofd te plaatsen (zonder hoofdband) en door je neus in te ademen. Blijft de bril op je hoofd, dan past de bril goed. Valt de bril van je hoofd af, dan is de bril naar alle waarschijnlijkheid te groot en heb je een ander model nodig. Ook kan het zijn dat er haren tussen de rand van de bril en het gezicht zitten, of dat de bril te hoog op de neus zit: controleer dit!
    <br>
    <br>Verder moet de bril van rubber zijn gemaakt en de ruit van de bril van veiligheidsglas. Ook moet de hoofdband verstelbaar zijn en moet de bril de neus omsluiten. Dit is om te voorkomen dat de luchtdruk in de bril lager is dan in het lichaam, wat een rood gezicht en bloeddoorlopen ogen kan veroorzaken. Om de druk in je oren te veranderen, en pijnlijke oren te voorkomen, moet je ook in je neus kunnen knijpen als je de bril op je hoofd hebt.</p>
    
    <h3>De snorkel:</h3>
    <p>De snorkel mag nooit één geheel vormen met de bril. Dit betekent dat de snorkel los van de bril gebruikt moet kunnen worden. De bovenzijde van de snorkel moet recht en niet afsluitbaar zijn, terwijl een felle markering (bijvoorbeeld een oranje band) de zichtbaarheid voor andere zwemmers (boven water) bevordert.
    <br>
    <br>Allerlei "fraaie" uitvoeringen, zoals een gebogen uiteinde, afgesloten met pingpong-balletjes zijn overbodig en soms zelfs gevaarlijk. De snorkel moet (vooral bij kleinere kinderen) niet te lang zijn, omdat het dan erg zwaar is om leeg te blazen. De gemiddelde lengte voor volwassenen is 40 cm.</p>
    
    <h3>De zwemvliezen:</h3>
    <p>Goede zwemvliezen hebben een knik zodat het gemakkelijker is om je met de vliezen voort te bewegen. De vliezen moeten een zekere souplesse bezitten; te stugge zwemvliezen kunnen leiden tot kramp, terwijl te soepele zwemvliezen weer te weinig stuwing geven.
    <br>
    <br>Verder zijn er zwemvliezen met gesloten en met open voet in de omloop. Over het algemeen wordt gebruik gemaakt van zwemvliezen met een gesloten voet. Deze zijn minder kwetsbaar en hebben een (iets) betere pasvorm.</p>
    
    <h3>Overige tips:</h3>
    <p>Als je de eerste keer komt snorkelen bij EVZV, hoef je niet de hele uitrusting te hebben. EVZV heeft een aantal snorkeluitrustingen die je kunt gebruiken. Kom dan wel 5 minuten eerder, want het uitzoeken van de juiste materialen kost tijd. Als je uiteindelijk hebt besloten om je eigen uitrusting te kopen, is het handig deze te merken met watervaste stift zodat je altijd weet welke spullen van jou zijn.</p>
    
    <div class="image-slideshow">
        <div class="image fade">
        <img src="https://starlinepool.imgix.net/assets/Wellnestuin-Lanaken-HQ-0293.jpg?auto=compress%2Cformat&fit=clip&h=1080&q=60&w=1920&s=78c8f82da8aacc62f6daebf460a9c44e" alt="Mountain Top">
        </div>        
        <div class="image fade">
        <img src="https://draisma.nl/app/uploads/2011_reitsema-and-partners_01-1920x1080.jpg" alt="Palm Trees">
        </div>        
        <div class="image fade">
        <img src="https://cdn.hoog.design/2023/10/15125251/Relax-Outdoor-Volledige-Realisatie-Wellness-Tuin-01-1.jpg" alt="Neon Sign">
        </div>
    </div>
</body>

</html>